ESCENA 1
Un restaurant. L'Oscar assegut mirant el rellotge. Té de 30 a 34 anys, d'aspecte agradable, i probablement porta una camisa oberta i una americana. Entra Pruden, de 29 a 32 anys, arreglada però no massa, amb un vestit o brusa i faldilla. Després de dubtar un moment va cap a l'Oscar.
Pruden: Hola.
Oscar: Hola.
Pruden: Ets l'home blanc, entre 30 i 35 anys, d'un metre vuitanta, ulls blaus, a qui li agrada la música, el cinema, passejar i les vetllades tranquil·les a casa?
Oscar: Sí.
Pruden: Hola, sóc la Pruden.
Oscar: Jo sóc l'Oscar.
Pruden: Encantada.
Oscar: Vols seure?
Pruden: Gràcies. (S'asseu.) Ja et vaig dir que mai no havia quedat amb ningú que hagués conegut al xat.
Oscar: Jo tampoc. Vull dir que no acostumo a entrar al xat.
Pruden: Però aquest cop vaig dir, per què no?
Oscar: Exacte, jo també. (pausa) Espero no ser massa... mascle per tu.
Pruden: ¡No, no no no! De moment et trobo molt bé.
Oscar: Tens uns pits preciosos. És la primera cosa que miro d'una dona.
Pruden: Gràcies.
Oscar: I portes unes lents de contacte molt boniques.
Pruden: Gràcies. M'agrada el teu to de veu. Suau però ferm.
Oscar: Gràcies. La teva veu també m'agrada.
Pruden: Gràcies. M'encanta la colònia que portes.
Oscar: Gràcies. Teo, el meu xicot, me la va regalar.
Pruden: Què?
Oscar: D'alguna manera em recordes a ell.
Pruden: Què?
Oscar: En realitat li pego a tot. I tu?
Pruden: (Tremolant, seriosa.) No sé... jo sempre vull fer-ho amb les llums apagades.
(pausa)
Oscar: Potser t'he molestat.
Pruden: No no, no passa res. Només és que no m'agraden els gais.
Oscar: Jo no sóc gai. Sóc bisexual. És diferent.
Pruden: No conec cap bisexual.
Oscar: Tots som bisexuals quan naixem. Si un nen rebés una educació platònica, se sentiria atret pels dos sexes.
Pruden: Ja imagino. Seria horrible.
Oscar: Per descomptat jo mai no educaria un nen com ho feien els grecs.
Pruden: No crec que et deixessin.
Oscar: La veritat és que no conec cap nen. (pausa) Tens uns ulls meravellosos. Tan profunds.
Pruden: Gràcies.
Oscar: Sento m'agradaria cuidar de tu.
Pruden: (Això li agrada més.) La meva cançó favorita és "Algú que cuidi de mi."
(Oscar canta suaument la cançó.)
Pruden: Sí, aquesta.
Oscar: D'una banda ets com una nena i d'una altra com una dona.
Pruden: En quin sentit sóc com una dona?
Oscar: (Romàntic.) Vas vestida com una dona i portes maquillatge de dona,
Pruden: Tu ets com un home. Ets alt i t'afaites. Crec que podries cuidar de mi.
Oscar: Sóc molt sentimental. M'agrada plorar.
Pruden: Oh, però això no m'agradaria.
Oscar: Però a mi m'agrada plorar.
Pruden: Crec que els homes han de plorar només quan els caigui alguna cosa a sobre.
Oscar: Això és sexisme. Els homes han estat programats per no demostrar els seus sentiments.
Pruden: No parlis de sexisme quan el primer que has fet ha estat parlar dels meus pits.
Oscar: Crec que vaig a plorar.
Pruden: Per què?
Oscar: No t'agrado suficientment. Crec que t'agrada més el cambrer.
Pruden: El cambrer?
(L'Oscar plora.)
Pruden: Fes el favor de no plorar, fes-me el favor. No ploris. No puc suportar-ho.
Oscar: (Deixa de plorar un moment.) Ja estic millor. Tens una boca preciosa.
Pruden: Gràcies.
Oscar: Noto que ets molt sensible. Vull que siguis la mare dels meus fills.
Pruden: Gràcies.
Oscar: Estàs preparada per a un compromís?
Pruden: Crec que necessito coneixe't una mica més.
Oscar: Però si coincidim en tot. T'agrada la música, el cinema, passejar i les vetllades tranquil·les a casa. Segur que odies les coses superficials i que mai no llegeixes revistes del cor.
Pruden: Sí que les llegeixo. Hi escric en una.
Oscar: Jo també. Els envio cartes.
Pruden: Mira que bé.
Oscar: En una ocasió em van publicar una. Estem d'acord en tot. Vull tornar a plorar.
Pruden: No m'agraden els homes que ploren. M'agraden els homes forts.
Oscar: Ets igual que en Teo.
Pruden: Qui?
Oscar: Ja ho saps.
Pruden: Ah.
Oscar: Em sembla que t'estic posant nerviosa.
Pruden: No. Només és que és difícil conèixer algú. I el cambrer encara no ha vingut i m'agradaria demanar alguna cosa.
Oscar: Tornem a començar. Hola em diuen Oscar.
Pruden: Hola.
Oscar: Pruden. Quin nom més maco.
Pruden: Gràcies.
Oscar: Portes un vestit preciós.
Pruden: Gràcies. M'agrada la cadena que portes. Queda molt bé amb els pèls del pit.
Oscar: Gràcies. M'agrada la teva pintura d'ungles.
Pruden: També la porto a les ungles dels peus.
Oscar: Ensenya-me'ls.
(Pruden es treu una sabata i posa un peu a sobre la taula.)
Oscar: M'encanta que et sentis tan còmoda amb mi i que posis els peus a la taula.
Pruden: No he posat els peus a la taula. Només n'hi he posat un. I era per cridar l'atenció del cambrer.
Oscar: Estem d'acord en tot. És increïble. Tornaré a plorar.
(Oscar gemega.)
Pruden: Però per qué?
(Oscar continua plorant.)
Pruden: Què passa? Quina infància vas tenir?
Oscar: Monges. Anava a escola de monges. Quin desastre. Ja no crec en Déu. Crec en els cereals amb fibra. Ajuden a prevenir el càncer de còlon.
Pruden: Sí, a mi també m'agraden els cereals amb fibra.
Oscar: Vull casar-me amb tu. Em sento preparat per un compromís llarg. Viurem al camp. Tindrem dos cotxes. En Teo viurà al garatge i tot serà meravellós.
Pruden: Jo no em sento preparada per a un compromís llarg amb tu. No estàs bé del cap. Me'n vaig.
(La Pruden s'aixeca.)
Oscar: No te'n vagis.
Pruden: No puc quedar-me.
Oscar: No te'n vagis. Aquí tenen unes amanides fantàstiques.
Pruden: Bé, em quedo una mica més.
(La Pruden torna a seure.)
Oscar: La vida et fa por, oi?
Pruden: Home...
Oscar: El teu instint és fugir. Tens por de sentir les emocions i els sentiments. Això és una equivocació, Pruden, perquè aleshores no tindràs passió. Coneixes "Equus"?
Pruden: "Equus"?
Oscar: "Equus", l'obra de teatre?
Pruden: "Equus"? No, no la conec.
Oscar: El protagonista pensava que era millor treure-li els ulls a vuit cavalls amb un punxó, abans que no tenir passions. (Agafa una forquilla.) Si cal, treuré els ulls a aquests cavalls abans que no tenir passió, Pruden.
Pruden: Per què no et fas veterinari?
Oscar: (Ofés.) No has entés la metàfora.
Pruden: Sí he entés la metàfora. Era broma.
Oscar: No has entès absolutament res. Mai no podré estimar algú que no entengui aquesta metàfora.
Pruden: Haurien de tancar-te.
Oscar: No tinc por que em tanquin. Tu sí.
Pruden: Oh, deixa-ho estar.
Oscar: Anava a convidar-te a un bon sopar i després t'hagués portat a casa meva per tenir un intercanvi sexual. Però ara crec que te ́n hauries d ́anar.
Pruden: No em rebutges tu. Sóc jo qui t'està rebutjant a tu. Ets idiota.
Oscar: I tu una castrant frígida estúpida.

ESCENA 2
Despatx de la psicoanalista Dra. Stef Martone. Molt masculina, una mica animal. Porta botes, texans, una americana d'esport i una camisa oberta esportiva. La Pruden entra i s'asseu.
Stef: Què t'ha passat pel cap aquesta setmana?
Pruden: Ai, he tornat a somiar amb Caterina la Gran.
Stef: Ah, sí? Saps que feia Caterina la Gran? Ho saps, oi?
Pruden: Oh, no ho sé. Potser no era Caterina la Gran. Era com "El Grand Nacional".
Stef: "El Grand Nacional"?
Pruden: Sí. La pel·lícula. Liz Taylor feia de una noia que tenia un cavall...
Stef: Ah, sí. Amb què associes aquesta pel·lícula?
Pruden: La infància.
Stef: Sí?
Pruden: Trobo a faltar la meva infància. Podia obtenir satisfacció emocional dels cavalls abans que de les persones. Els cavalls mai no em portaven la contrària.
Stef: Et sents decebuda per la gent?
Pruden: Bé, cada cop que intento relacionar-me amb un home resulta que està com una cabra i els que no estan bojos són molt avorrits. Però potser sóc jo. Potser en realitat busco els defectes per no tenir mai una relació satisfactòria. Com va passar amb Victor l'any passat. Potser Victor era perfecte i jo m'imaginava que no ho era i m'inventava els defectes. Què en penses?
Stef: El que jo penso no té importància. Tu què en penses?
Pruden: Però tu què en penses?
Stef: No sóc jo qui ha de parlar.
Pruden: (Irritada.) És igual, no vull parlar d'això.
Stef: (Pren notes.) Ja ho veig.
Pruden: (Veient que pren notes.) He quedat amb un tio del xat.
Stef: Ah?
Pruden: Sí.
Stef: I com ha anat?
Pruden: Fatal. Estava sonat. Parlava dels meus pits. Té nòvio i va plorar a taula. Va ser totalment ridícul. M'ho havia d'haver imaginat.
Stef: Bé, sempre pots tornar amb mi, carinyet. Puc encendre el teu foc quan m'ho demanis.
Pruden: Stef! Ja t'he dit que no pots parlar-me així mentre siguis la meva terapeuta.
Stef: Estàs més atractiva quan estàs empipada.
Pruden: Stef... Dra. Martone, moltes dones que han estat seduïdes pel seu terapeuta el denuncien.
Stef: Però tu no vols això, carinyet.
Pruden: Com que no vull això? Un dels nostres punts de partida és que no sé el que vull.
Stef: Sí, però "això", si que ho volies, carinyet.
Pruden: Ja està bé de dir-me carinyet. La veritat és que dec estar boja per continuar venint a la teva consulta. (pausa) Òbviament no pots ser la meva terapeuta després d'haver estat amants.
Stef: Dues tristes nits no és ser amants.
Pruden: Mai no em vas dir que fossin tristes.
Stef: Van ser magnífiques. Tu vas estar magnífica. Jo vaig estar magnífica, no és veritat, carinyet? He dit que van ser tristes perquè només van ser dues.
Pruden: Dr. Martone, tothom sap que no està bé que els psiquiatres practiquin el sexe amb els seus pacients.
Stef: A Brasil, no.
Pruden: No hi som, a Brasil.
Stef: Podríem anar-hi. Comprar una casa i posar un jacuzzi.
Pruden: Stef... Dra. Martone, no estem fets l'una per l'altre. No m'agrada gens la corretja que portes. Ni tan sols em vas agradar al llit.
Stef: Que et fotin, mala puta.
Pruden: (S'aixeca.) Evidentment necessito un altre psicoanalista.
Stef: D'acord, d'acord, he perdut els papers. Jo també sóc humà. I això és el que has d'aprendre, Pruden: tots som humans. Tu continues buscant la perfecció i has d'aprendre a acceptar la imperfecció.
Pruden: Crec que hauria de denunciar-te. La veritat és que no haurien de deixar-te que exercissis la teva professió.
Stef: Pruden, el problema ets tu, no jo. No ets feliç, no trobes una relació satisfactòria, no t'agrada el teu treball, no t'agrada el món. Necessites la meva ajuda. No t'obsessionis si haurien de deixar-me exercir la meva professió o no. La qüestió és que jo puc ajudar-te a integrar-te al món. (Amb sinceritat i molt sensible.) És veritat que puc. No has de fugir.
Pruden: (S'asseu.) Crec que no et crec.
Stef: Això està bé, podem parlar-ho.
Pruden: No sé... no estic segura que siguis una bona psicoanalista. Però tinc por que els altres siguin pitjors.
Stef: Ho són. I molt. La veritat és que jo sóc encantadora. Al contrari que la majoria de less dones, m'agraden les dones.
Pruden: (Posant-se la mà al cap.) Un altre cop aquest mal de cap.
Stef: Vols que et faci un massatge al coll?
Pruden: Fes el favor de no tocar-me.
Stef: Molt bé, molt bé. (pausa) Algun altre somni?
Pruden: No.
Stef: Hauríem d'analitzar per què no et va agradar l'home que vas conèixer del xat.
Pruden: Jo... jo... no vull parlar més. Vull anar-me'n a casa meva.
Stef: Mai no podràs tornar a casa teva.
Pruden: És possible, però vull tornar al meu pis. Fas que em faci més mal el cap.
Stef: Hauríem d'acabar la sessió. Crec que és important.
Pruden: Ja no puc parlar més.
Stef: No cal que parlem. Podem quedar-nos callats.
Pruden: Quant de temps?
Stef: Mitja hora.
Pruden: D'acord, però jo no penso parlar més.
Stef: D'acord. (pausa) Es miren fixament. Estàs més guapa quan estàs trastornada.
Pruden: No parlis tu tampoc.
(Es miren.)

ESCENA 3
Oficina de Berta Bornikoff. Segurament pèl-roja, amb roba de colors vius. Té una Peggy damunt l'escriptori. Si hi hagués parets estarien plenes de dibuixos infantils.
Berta: (Per l'interfon.) Pot fer entrar el següent pacient, Marcela.
(Entra l'Oscar i s'asseu. La Berta no veu ningú.)
Berta: (Per l'interfon.) Marcela, fes passar el següent pacient, sisplau.
(Veu l'Oscar.)
Berta: Hola.
Oscar: Hola. (pausa) Començo?
Berta: T'agradaria començar?
Oscar: Vaig llençar un got d'aigua a una persona a un restaurant.
Berta: De veritat?
Oscar: Sí.
Berta: La vas mullar?
Oscar: Sí.
(Silenci.)
Berta: (Apunta a un dibuix infantil.) T'he mostrat aquest dibuix?
Oscar: No ho recordo. Tots semblen iguals.
Berta: El va dibuixar un nen de tres anys amb problemes emocionals. Els seus pares li pegaven cada matí després d'esmorzar. Suc de taronja, torrades i cereals...
Oscar: Ahà.
Berta: Saps què vull dir, no?
Oscar: Sí, és com... (pausa) Què vols dir?
Berta: Bé, m'estic referint a que quan arriba un propòsit per primer cop, immediatament... He dit propòsit? Quina paraula volia dir? Propòsit? Pompós? Pompó? Paparazzi? Poliester? Hala, hala... Paciència! Pacient! Disculpa, volia dir pacient. Bé, de què parlàvem?
Oscar: Quan un pacient arriba per primer cop a la teva consulta.
Berta: (Un poc irritada.) Sí, però dóna'm més pistes.
Oscar: No sé què d'uns dibuixos i d'un pacient que arriba a la consulta.
Berta: Sí! No, no, necessito més. Necessito algun indici.
Oscar: No ho sé.
Berta: Oh, quina ràbia em fa oblidar allò que estava dient. Merda, merda, merda! Bé, deixem-ho. Tu parla i jo intentaré recordar.
(Berta mou els llavis.)
Oscar: (Després d'un moment.) Vols que parli?
Berta: T'agradaria parlar?
Oscar: Vaig quedar amb algú que vaig conèixer al xat.
Berta: Al xat?
Oscar: Al xat.
Berta: Ah, sí. Al xat. T'he contat que vaig conéixer al primer senyor Bornikoff per un anunci de contactes? Sí. M'encantaven aquests anuncis personals. Ara amb el xat... I va anar bé?
Oscar: Bé, em va agradar, i vaig voler ser obert i mostrar les meves emocions amb ella. Fins i tot vaig plorar.
Berta: Molt ben fet.
Oscar: Però jo no li vaig agradar a ella. I em va llençar l'aigua a la cara.
Berta: Oh, pobret, em sap greu. Has de ser valent per a ser emocionalment obert i vulnerable. Pobret meu. Vaig a abraçar-te. (L'abraça i el besa amb la Peggy.) Què vas fer quan et va llençar l'aigua?
Oscar: L'hi vaig tornar.
Berta: Oh, molt bé! Bravo! (Agafa la Peggy i la fa saltar.) Ole! Ole! Crec que ets molt més expressiu emocionalment des que véns a la teràpia. Estic orgullosa de tu.
Oscar: Però crec que alguna cosa no va funcionar. Probablement vaig ser massa fort.
Berta: Oh, la vida és tan difícil. Quan vaig conéixer al segon senyor Bornikoff... Saps? Tots els meus marits s'han dit Bornikoff. Ha estat un tema del meu autoanàlisi. Bé, quan vaig conéixer el segon senyor Bornikoff vaig sentir un escriptori dins el meu coll... no vull dir un escriptori. Què vull dir? Escriptori, estrella, estornell, escala de color, esturió, tovalles, espina de peix... tenia una espina de peix.
Oscar: I vas aconseguir treure-te-la?
Berta: Oh, sí, ens vam casar i durant un temps la nostra relació va ser meravellosa, però aleshores va començar a veure's amb aquella dona-peix i ho vam deixar. No vull dir una dona-peix, vull dir una cambrera. És una paraula "cambrera"?
Oscar: Sí. Dona que treballa a un restaurant.
Berta: No, no treballava a un restaurant, era a uns magatzems. Dependenta, això era.
Oscar: Quin horror.
Berta: Va anar a comprar-me un regal i va fugir amb la dependenta. Ni tan sols em va donar el regal, només una nota. I des d'aleshores vaig estar molt sola durant una temporada. (Plora. Ell l'abraça i la besa amb la Peggy. Ella ho agraeix.) Crec que estic traient-te temps de les teves sessions. Et faré un descompte. Parla tu una mica, jo ja hi estic cansada.
Oscar: Bé, em fa por tornar a quedar amb algú del xat després de veure com ha funcionat l'últim cop.
Berta: Oh, no tinguis por. Mai no tinguis por d'arriscar-te. T'he parlat d'"Equus", oi? Aquell doctor de la pel·lícula amb el qual em sento completament identificada deia que era millor arriscar-se a estar boig i treure-li els ulls als cavalls que ser convencional i avorrit. Eq, Eq, equus! Ole, ole!
Oscar: Així que penses que puc tornar a intentar-ho?
Berta: Sí que ho penso. Però aquesta vegada has de posar un perfil que atregui a algú excepcional. Algú que vegi la teva personalitat fascinant.
Oscar: En quin sentit sóc fascinant?
Berta: Oh, no ho sé. No conec la mediocritat. (Agafa el bloc de notes.) Home... blanc, entre 30 i 35 anys, un metre...
Oscar: Vuitanta.
Berta: ...noranta-dos...
Oscar: Vuitanta.
Berta: ¡Noranta-dos! Ulls... verds
Oscar: Marrons.
Berta: ¡Verds! Guanyador del Pulitzer que li agrada Kierkegaard, Mahler i...
Oscar: I el sexe.
Berta: I el sexe. Això és! Així caçaràs algú excel·lent.
Oscar: Moltíssimes gràcies, doctora Bornikoff. A veure si hi ha sort. Ah, no hem parlat d'en Teo. Al Teo li molesta que conegui dones per Internet. No ho suporta.
Berta: Qui és en Teo?
Oscar: El noi que viu amb mi des de fa un any.
Berta: Ui, durant tota la sessió he pensat que eres un altre pacient. Tu no ets Thomas Norton?
Oscar: No, sóc Oscar Blanc. Oscar. Oscar i Teo.
Berta: Oh, clar. Oscar i Teo. Ara ho recordo. Ho sento. En qualsevol cas és un bon perfil.
(L'Oscar surt..)
Berta: Demana-li cita al meu dirigible per a la setmana que ve. Sí, ja sé... secretària. Crec que hauria de mirar-me el sucre. Adéu.
(La doctora Bornikoff parla per l'intèrfon.)
Berta: Marcela, fes passar el següent propòsit. Espera, no vull dir propòsit, vull dir peniquès, poney, parquet, penis, no, tampoc. Ho sento, Marcela, quan ho recordi t'ho diré.
(Mou els llavis intentant recordar.)

ESCENA 4
El restaurant. L'Oscar espera mirant el rellotge. Després d'un moment entra la Pruden.
Pruden: (Quan veu l'Oscar.) Oh.
Oscar: Hola de nou.
Pruden: Hola.
Oscar: Quina coincidència més estranya.
Pruden: Sí.
Oscar: Has tornat a quedar amb algú del xat?
Pruden: Sí.
Oscar: Jo també, vull dir que he tornat a entrar.
Pruden: Sí, bé... m'esperaré allà. Perdona.
(S'asseu en una altra taula i després d'un moment l'Oscar se li acosta.)
Pruden: Sí?
Oscar: Crec que has quedat amb mi.
Pruden: No seria tan estúpida per tornar a quedar amb tu.
Oscar: He canviat al perfil.
(Ella el mira fixament.)
Oscar: Esperava conéixer algú diferent.
Pruden: És a dir, que ets guanyador del Pulitzer, un metre vuitanta i t'agrada Kierkegaard, Mahler i...?
Oscar: Sí, sóc jo. Ho sento.
Pruden: Bé, de tota manera era un perfil molt ridícul. M'ho tinc ben merescut. Em sento molt violenta.
Oscar: No et sentis violenta. Tots som humans.
Pruden: No veig quina relació hi ha entre sentir-me violenta i ser humana.
Oscar: Hauries d'anar al psicoanalista.
Pruden: Ja ho faig.
Oscar: No ho sembla.
Pruden: Moltes gràcies. Creus que som els únics que quedem amb algú del xat?
Oscar: No ho crec. Potser estem predestinats.
Pruden: Això sembla.
Oscar: Et sents desgraciada, veritat? En general, vull dir.
(Oscar s'asseu.)
Pruden: Vols seure?
Oscar: Quina altra cosa puc fer? Anar a casa amb en Teo?
Pruden: Ah, clar, com està el Teo?
Oscar: Últimament està de mal humor.
Pruden: Potser té la regla.
Oscar: No sé res de la menstruació. Parla-me'n.
Pruden: (Mirant-lo fixament.) Sí, em sento desgraciada.
Oscar: Què?
Pruden: Contesto la teva pregunta. Sóc atractiva, no? Vull dir, sincerament, sóc prou atractiva... que no estic malament. No sóc una friqui, no?
Oscar: No ets una friqui. Crec que ets molt atractiva.
Pruden: Sí, està bé. No sé si fer-te molt de cas. Estàs una mica tronat.
Oscar: La veritat és que no t'agrado gens.
Pruden: No et conec del tot. Però no, probablement no m'agrades.
Oscar: Tu tampoc no m'agrades a mi.
Pruden: Perfecte. Encantada d'haver-te vist de nou. Adéu.
(Comença a anar-se'n. Ell es posa a plorar però intenta dissimular-ho més que altres vegades.)
Pruden: No puc suportar que ploris. Ets massa gran per posar-te a plorar.
Oscar: Ho sento. No és per tu. Segurament he recordat alguna cosa, alguna cosa de la infància.
Pruden: Jo també recordo de la infància i no ploro.
Oscar: Pensava que marxaves.
Pruden: Mira, vull fer-te una pregunta. Per què entres al xat? Vull dir que... si estàs vivint amb el Teo... per què vols conèixer altres persones? Per què vols conèixer una dona?
Oscar: Vull estar obert a tot tipus d'experiències.
Pruden: Això està molt bé, però potser no pots canviar les teves preferències sexuals com et doni la gana.
Oscar: No he de canviar-les. M'agraden els dos sexes.
Pruden: No m'ho crec.
Oscar: Si no m'agradessis no seria aquí.
Pruden: Potser vols assassinar-me.
Oscar: O potser només vull intentar comunicar-me amb algú.
Pruden: Això és d'un anunci de telefonia mòbil.
Oscar: Sí, és d'un anunci. Però és un bon eslògan. Vull dir que és això el que volem tots: trobar algú. Al cap i a la fi jo vaig entrar al xat i tu també, jo vaig quedar amb tu i tu vas acceptar.
Pruden: Ja ho sé. És molt difícil conéixer algú. Be, jo conec gent, eh. L ́altre dia va venir a la revista en becari. Era molt simpàtic. Però clar, era massa jove per mi.
Oscar: Crec que el teu psiquiatre no t'està ajudant massa.
Pruden: El teu deu estar com una cabra.
Oscar: La meva diu que hem de ser valents per a fugir de la monotonia. Arriscar-nos!
Pruden: El meu diu... que haig d'acceptar la imperfecció.
Oscar: Pruden, ja sé que no és massa convencional ser bisexual. La meva exdona no ho portava gens bé.
Pruden: Has estat casat?
Oscar: Sis anys.
Pruden: Per què us vau separar?
Oscar: Jo no sabia massa sobre bisexualitat i vaig pensar que voler anar al llit amb el repartidor del gas significava que era marica.
Pruden: Jo mai no sóc a casa quan ve el repartidor del gas.
Oscar: Aleshores un dia la meva exdona em va enganxar amb el del gas. Es va enfadar moltíssim i ens vam separar.
Pruden: Imagino que és difícil d'entendre.
Oscar: Tu has estat casada?
Pruden: (Incòmoda.) No.
Oscar: Has tingut nòvios?
Pruden: Tinc dos gats. Nòvios? Fa un any i mig vaig estar sis mesos amb un executiu madur. Li deien Victor.
Oscar: (Satisfet.) Jo sóc un executiu madur.
Pruden: Victor era advocat.
Oscar: Jo sóc advocat.
Pruden: Ell era molt intel·ligent i agradable. Hauríem estat molt feliços. No entenc per què no va ser així. Tenia al·lèrgia als meus gats, i el vaig deixar.
Oscar: I des d'aleshores no has sortit amb ningú?
Pruden: Sí, però mai no funciona.
Oscar: Potser ets massa exigent.
Pruden: Com puc convèncer-me que un home és meravellós quan en realitat penso que és estúpid.
Oscar: Potser és que els jutges massa ràpid.
Pruden: És possible.
Oscar: Hauries de plantejar-te què vols en realitat. Vols casar-te?
Pruden: No tinc ni idea. Tot és tan confús. Recordo que quan era petita vaig veure a la tele una pel·licula que es deia "En busca de marido". Era una comèdia on una nena interpretada per Betsy Drake volia casar-se amb el seu pediatra, que era Cary Grant, a qui coneix a la farmàcia. Dos minuts després de conèixer-lo ja volia tenir fills amb ell i ell la trobava insulsa.
Però, de sobte, al final de tot ell li deia: "Ets adorable" i es casaven.
(Ella està com avergonyida per l'estupidesa de la història.)
Oscar: En fi, era una comèdia.
Pruden: I el que més em va desconcertar va ser que l'actriu Betsy Drake es va casar amb Cary Grant a la vida real. Naturalment no van durar massa i ell es va casar amb unes altres. Fins que l'última amb qui es va casar, Dyane Cannon, va dir que no estava bé del cap i que prenia LSD. Així que, després de tot, no era tan bon partit casar-se amb ell. Però si no és un bon partit casar-se amb Cary Grant, amb qui pots casar-te?
Oscar: No ho sé.
Pruden: Jo tampoc.
Oscar: Cal tenir una mica de paciència. Les primeres impressions poden ser errònies.
Potser el problema era Dyane Cannon. Potser qualsevol que es casés amb ella acabaria prenent LSD. Cary Grant era fantàstic.
Pruden: Si estigués viu seria massa gran per mi. En qualsevol cas és mort.
Oscar: Jo tinc una bona edat.
Pruden: Sí, això sembla.
Oscar: I no has marxat. Vas dir que marxaves però t'has quedat.
Pruden: Això no vol dir res. Simplement tenia curiositat per saber per què has tornat a entrar al xat.
Oscar: I tu, per què has volgut quedar?
Pruden: No tinc ganes de parlar d'aquest tema.
Oscar: No tinguis por. Podem contemplar l'abisme tots dos plegats.
Pruden: No siguis pedant.
Oscar: És cert, sóc un pedant.
Pruden: Crec que sóc massa dura amb les persones.
Oscar: Fas bé de ser dura amb mi. De vegades, m'escolto i entenc per què no agrado a ningú.
Pruden: Sisplau, no siguis ara tan dur amb tu mateix per culpa meva. Tothom és estúpid, així que tu ets com tots.
(Ell la mira fixament.)
Oscar: Vull dir-te una cosa: m'agrades.
Pruden: (Sorpresa.) Sí?
Oscar: M'agraden les dones independents. Ja ho sé. Que de vegades sigui un tronat no significa que sempre ho sigui.
Pruden: D'acord. Ets un tronat parcial.
Oscar: I tu també podries ser-ho si et deixessis portar.
Pruden: No és això precisament el que m'he proposat aquest matí quan m'he despertat.
Oscar: T'agrado?
Pruden: Encara no et conec.
Oscar: T'agradaria conèixer-me?
Pruden: No ho sé. Potser no deuria conèixer-te... ens hem conegut per un xat... i com que en realitat no has guanyat el Premi Pulitzer...
Oscar: Sóc membre d'un club de tennis.
Pruden: És diferent.
Oscar: Puc aconseguir-te descomptes.
Pruden: No m'he plantejat mai jugar a tennis. Potser m'agradaria però no sé si hi estic segura...
Oscar: La cosa s'està posant interessant, no et sembla?
Pruden: Sí... d'alguna manera sembla que sí.
(Somriu. Ell també. Ella comença a mira cap a totes bandes.)
Pruden: Creus que ve algú a aquest restaurant?
Oscar: No ho sé. Potser estan en vaga. Podem anar a un altre. Conec un restaurant mexicà...
Pruden: No m'agrada el menjar mexicà.
Oscar: Japonès?
Pruden: Tampoc.
Oscar: Xinès?
Pruden: Una mica més que el japonès, però tampoc no massa.
Oscar: On vols anar?
Pruden: Podríem anar a un de normal. Reconec que sóc una mica insulsa. Ni tan sols m'agrada el gelat de vainilla. De petita em feia por.
Oscar: Això és una confessió significativa.
Pruden: Bé, podem contemplar l'abisme plegats només per una nit.
Oscar: I ara parla'm de la teva por al gelat de vainilla.
(S'aixequen i se'n van.)
Pruden: T'interessa?
Oscar: Sí, explica ́m.
Pruden: Veuràs, és que jo de petita no tenia cap problema amb el menjar, però hi havia alguna cosa en la textura del gelat de vainilla que em provocava un rebuig...
(Surten.)

ESCENA 5
Despatx de la doctora Stef Martone.
Stef: (Al telèfon.) Hola carinyet, sóc jo. Què fas?... Estic esperant un pacient. Què et va semblar anit? Va ser fantàstic, no? Què? Massa ràpid? De què vas? Has llegit algun manual de sexe on digui que el tema ha de durar hores, o què? Que siguis tan frígida que no t'escorris en uns minuts, no és el meu problema. No, no ho és. A la merda! (Penja.) Déu meu! (A l'interfon.) Betty, fes passar el següent.
(Entra la Pruden.)
Stef: Hola.
Pruden: Hola.
Stef: Què t'ha passat pel cap aquesta setmana?
Pruden: Res.
Stef: (Furiosa.) Merda, avui no tinc ganes de perdre els nervis. Parla, collons.
Pruden: Què?
Stef: Em pagues perquè t'escolti. Així que PARLA. (pausa) Perdona, estic nerviosa. I tots els meus pacients estan igual que tu. Ningú no vol parlar. Bé, sí, un noi sí que parlava, però parlava en àrab així que no sé què collons deia.
Pruden: Li hauries d'haver dit que no l'entenies.
Stef: No em diguis com haig de fer la meva feina. A més, has vingut a parlar de tu. Com ha anat la setmana? Una altra sèrie de nits solitàries sense amor? Encara estic esperant-te, carinyet.
Pruden: No em diguis carinyet. No, en realitat he passat unes nits molt molt molt agradables.
Stef: Ah, sí?
Pruden: Sí.
Stef: Has tornat a quedar amb algú per internet?
Pruden: La veritat és que sí.
Stef: Això ho fan les putes.
Pruden: Com a psicoanalista ets absolutament ridícula.
Stef: Era broma. No hauries de perdre el sentit de l'humor, sobretot en aquesta etapa tan promíscua.
Pruden: No sóc promíscua.
Stef: No passa res per ser promíscua. Tots tenim les nostres debilitats.
Pruden: Sí, clar.
Stef: Qui és ell? Te n'has anat al llit amb ell?
Pruden: Doctora Martone!
Stef: Necessito saber-ho per a la teràpia.
Pruden: Sí, m'he anat al llit amb ell. Un cop.
Stef: T'ho fa millor que jo?
Pruden: Stef!
Stef: No, veritat? T'ha agradat més? Explica-m'ho.
Pruden: Sí, molt més.
Stef: Imagino que s'ho prendria amb calma. Segur que va durar un parell d'hores. És malaltís! Voler que el sexe duri tant és malatís.
Pruden: Va estar molt pendent de mi, si és això el que vols dir.
Stef: De manera que va ser un èxit total?
Pruden: Èxit i fracàs no són els millors termes per a descriure una experiència sexual. Però si ho planteges així, sí que va ser un èxit. Segurament les experiències que ha tingut amb homes l'han fet millor amant.
Stef: Què?
Pruden: És bisexual.
Stef: (Triomfador.) Ah, sí?
Pruden: Això m'ha dit. Diuen que els homosexuals són amants molt més sensibles.
Stef: Collonades! Això són collonades! Ara t'entenc. Tens tanta por d'un home de veritat que t'aferres en un eunuc que no sigui una amenaça per tu. Ara t'entenc!
Pruden: No és un eunuc. Els eunucs no tenen testicles.
Stef: Jo no tinc collons, carinyet!
Pruden: Me n'alegro per tu.
Stef: Tens por dels homes.
Pruden: Jo no tinc por dels homes.
Stef: No ni poc. (Parla per a ell.) Això ho haig d'escriure.
(Stef anota algunes coses.)
Pruden: Mira, haig d'admetre que em confon la suposada bisexualitat d'aquest home i que no me l'acabo de creure. Però, què puc fer? Rebolcar-me amb tu dos minuts, quan ni tan sols pots distingir entre follar i empènyer? I després passar una fantàstica vetllada contemplant els pèls que tens a la panxa? (Irritada.) Què escrius?
Stef: (Llegint el que ha escrit.) M'agradaria fer-li un electro-xoc a aquesta pacient. Voldria posar-la dintre d'una rentadora fins que es quedi calba, lligar-la al radiador i...
(Stef deixa de llegir, impressionat de sentir-se ella mateixa.)
Pruden: Evidentment aquesta és la meva última sessió.
Stef: No, no, no. T'estava posant a prova. Era una prova. Estava fent teatre.
Pruden: I per què?
Stef: No t'ho puc dir, podria interferir en la teràpia.
Pruden: A això li dius teràpia?
Stef: Estem arribant a la part més interessant, i ja veig els resultats. M'agradaria que entressis en una part inexplorada de la teva vida. Hauries de continuar la teràpia. Estàs sortint amb homosexuals, i després què vindrà? Ara parlo molt seriosament. Sóc la teva salvavides, no te'n vagis.
Pruden: M'ho pensaré, però no hi estic segura.
Stef: Estàs molt malalta i no hauries d'estar sense psicoanalista ni un dia.
Pruden: (No gens convençuda però se'n vol anar.) Ja hem acabat?
Stef: Encara queda mitja hora.
Pruden: Me'n puc anar de totes maneres?
Stef: Sisplau, sisplau, sisplau...
Pruden: Està bé, està bé. Per l'amor de Déu!
(Es tornen a posar còmodes.)
Stef: Quan has de tornar a veure'l?
Pruden: Aquesta nit. Em farà un sopar.
Stef: Ell farà el sopar?
Pruden: Li agrada cuinar.
Stef: No tinc res més a dir.
Pruden: Jo tampoc.

ESCENA 6
Casa de l'Oscar.
L'Oscar col·loca els coixins, mira el rellotge. Se sent el timbre. És la Pruden.
Oscar: Hola, passa.
Pruden: Hola. (Es besen.) He portat vi.
Oscar: Gràcies.
Pruden: Quina casa més bonica.
Oscar: Gràcies.
Pruden: S'assembla a la meva.
Oscar: Ah, sí?
Pruden: I també s'assembla al meu despatx. I al meu banc. Avui en dia, tot s'assembla, no?
Oscar: Suposo que sí.
Pruden: Era broma.
Oscar: Ah. Molt bé. Vols seure?
(Seuen.)
Oscar: Vols beure alguna cosa?
Oscar: Què vols?
Pruden: No sé. Què vols tu?
Oscar: Crec que tinc aigua.
Pruden: Mineral?
Oscar: Crec que sí.
Pruden: Molt bé.
Oscar: Dues aigües minerals.
Pruden: No en tens amb gas?
Oscar: Crec que sí, espera, ara torno.
(L'Oscar se'n va cap a la cuina. Entra Teo, mira a la Pruden, se sent incòmode.)
Teo: Ah, ja has arribat. No... no he sentit el timbre.
Pruden: (Confosa.) Hola. Tu ets en Teo?
Teo: (Incòmode.) Sí. Tu deus ser la Maria de Romania.
Pruden: No, em diuen Pruden.
Teo: Ja ho sé.
(No sap com sortir del saló.)
Teo: L'Oscar és a la cuina?
Pruden: Sí.
Teo: Ah.
(Va cap a la cuina però s'atura.)
Teo: Bé, és igual. Li pots dir, quan torni, que vingui un moment a "la nostra" habitació?
Pruden: Clar.
Teo: Disculpa.
(Teo se'n va a l'habitació. Entra l'Oscar amb dues aigües minerals amb gas.)
Oscar: Aquí les tenim. Un aigua mineral i una aigua mineral amb gas.
Pruden: Pensava que en Teo no hi seria.
Oscar: L'has vist? Sí, pensava anar-se'n, però va canviar d'opinió i jo ja havia comprat el sopar.
Pruden: Vols dir que es queda amb nosaltres?
Oscar: No, no, no, no. M'ha dit que anava a sopar a casa de la seva mare. La seva mare és molt divertida. És molt teatral.
Pruden: Ah, sí?
Oscar: No estiguis incòmoda per en Teo.
Pruden: Home, semblava un poc violent. M'ha preguntat si jo era la Maria de Romania.
Oscar: Sempre fa igual. No t'ho prenguis com res personal.
(Aixecant el got.)
Oscar: Per nosaltres.
Pruden: Ha dit que si podies anar a la seva o a la teva habitació un moment.
Oscar: Està bé, serà un moment. Si vols anar llegint alguna revista.
Pruden: Ah, clar. Que bé.
Oscar: Ara torno.
(Surt. La Pruden llegeix incòmoda i beu aigua mineral dels dos gots per comparar-la. Primer només se sent molt fluixet però de seguida se sent una discussió a l'habitació. La Pruden es posa més incòmoda.)
Oscar: (Des de fora.) No és el moment de parlar-ne ara, Teo.
Teo: (Des de fora.) I quin és el moment?
Oscar: (Des de fora.) Ja parlarem més tard.
Teo: (Des de fora.) Quan et vingui millor a tu, no?
Oscar: (Des de fora.) Et torno a dir que no és el moment de parlar-ne ara.
Teo: (Des de fora.) Et torno a dir que quin és el moment?
Oscar: (Des de fora.) Teo, tranquil·litzat. (Més suau.) T'he dit que tot això no té res a veure amb tu.
Teo: (Des de fora.) Si us plau!!
Oscar: (Des de fora.) Estic fart del teu comportament, Teo.
Teo: (Des de fora.) Jo també n'estic fart!
(Se sent alguna cosa que es trenca. Pausa. Entra l'Oscar.)
Oscar: Tot arreglat. (pausa) Hem trencat un gerro. Bé, Teo l'ha trencat.
Pruden: Crec que hauria d'anar-me'n.
Oscar: No, tot està arreglat. Teo ja ha descarregat tota la seva ràbia. Ara tot torna a la normalitat.
Pruden: M'havies dit que a Teo ni li importava que tu i jo ens veiéssim.
Oscar: Era mentida. Ho sento. Uns companys del grup de teràpia de Teo em van dir que si volia sortir amb noies que ho fes, i vaig suposar que l'havien convençut Teo. Però ja veig que encara no ho han fet.
Pruden: I ara què podem fer?
Oscar: Mira, quan s'hagi passat la incomoditat inicial, Teo i tu us agradareu molt. I, a més, estic segur que se n'anirà a casa de la seva mare de seguida.
Pruden: I per què no anem a un restaurant?
Oscar: No, de veritat. He comprat el sopar. Ai, l'arròs! He d'anar a veure com va. És arròs integral i és més complicat de fer. Torno de seguida.
Pruden: No, no te'n vagis.
Oscar: No passa res. Teo vindrà a parlar amb tu.
Pruden: No sé... ai, mare meva!
(L'Oscar se'n va. Entra en Teo.)
Teo: Hola de nou.
Pruden: Hola.
Teo: No volia molestar-te amb allò de Maria de Romania. Ho dic sempre.
Pruden: És igual.
Teo: (Informant.) He trencat un gerro.
Pruden: (Amable.) Sí, m'ha semblat sentir alguna cosa.
Teo: L'Oscar diu que quan passi l'hostilitat inicial m'agradaràs.
Pruden: Estaria bé.
Teo: L'Oscar és molt conflictiu. Em fa patir molt. Molt.
Pruden: Em sap greu.
Teo: I ara li ha donat per portar dones a totes hores.
Pruden: Ah si?
Teo: Has vist la pel·lícula "Domingo, maldito domingo"?
Pruden: No, em vaig quedar amb ganes.
Teo: Doncs ja m ́hauria agradat que l'Oscar no l'hagués vist.
Pruden: Per què?
Teo: Li va afectar molt. Molt. Tracta d'un tio interpretat per Murray Head que té una aventura amb Peter Finch i Glenda Jackson alhora.
Pruden: Molt bons actors.
Teo: El cas és que és una pel·lícula molt estúpida perquè jo no crec en la bisexualitat. I tu?
Pruden: (Interessada.) Home, és difícil de dir...
Teo: (Tallant-la.) Vull dir que l'Oscar tracta de posar-se a prova ell mateix. Això diu la meva mare. La meva mare diu que haig de ser pacient i comprensiu i que només és una etapa per la que necessita passar. He dedicat molt de temps a aquesta relació. És molt difícil conèixer algú.
Pruden: Sí, és molt difícil conèixer algú que...
Teo: (Tallant-la.) Jo crec que tothom és bàsicament homosexual. No creus?
Pruden: No, no ho crec.
Teo: Conec a moltes lesbianes que els agradaries molt. Podria donar-los el teu telèfon.
Pruden: Gràcies però no.
(Entra l'Oscar.)
Oscar: He cremat l'arròs. Ho sento. He preparat més amanida.
Pruden: És igual, no et preocupis.
Oscar: Aleshores ja us coneixeu una mica més?
Pruden: Sí.
Teo: (Amable.) No creus que la Pruden triomfaria en un bar de lesbianes?
Oscar: Segur.
Teo: A la meva amiga Alice li encantaria.
Oscar: Sí, és el seu tipus.
Pruden: Oscar, podria parlar amb tu un moment? (al Teo.) Disculpa.
(L'Oscar i la Pruden van cap a l'altre costat de la sala.)
Pruden: Oscar, estic molt incòmoda. Em vas dir que Teo no hi seria a casa i que no estaria gelós de les teves relacions amb dones. I no vull saber si agrado o no agrado a les lesbianes. Així que és millor que ho deixem aquí i me'n vagi.
Oscar: No, si us plau, no te'n vagis. Teo necessita temps per a assumir-ho. I segur que de seguida se n'anirà a casa de la seva mare. Si us plau, fes un esforç i intenta ser amable amb ell. Fes-ho per tu i per mi.
Pruden: No sé.
Oscar: De veritat, tot anirà bé.
Pruden: (Decidida.) Molt bé. D'acord.
(Tornen amb el Teo.)
Pruden: Perdona.
Teo: No demanis perdó. Crec que t'he incomodat.
Pruden: No, no, res d'això.
Oscar: A la Pruden li caus molt bé. No és com les altres dones que has conegut.
Pruden: (Riu nerviosa.) Sí, és veritat. M'agraden molt els homes.
Teo: Ja tenim alguna cosa en comú.
Pruden: (Riu incòmoda.) Sí.
(pausa)
Pruden: L'Oscar m'ha explicat que la teva mare és molt teatral.
(Teo mira fixament l'Oscar.)
Pruden: No havia d'haver-ho dit, no?
Teo: Depèn del que hagis volgut dir amb "molt teatral".
Pruden: No ho sé. Ho ha dit l'Oscar.
Teo: La meva mare és molt intuïtiva. Potser et referies a això.
Oscar: La teva mare és com un travestí.
Teo: Un travestí?
Oscar: Ho sento, però és així.
Teo: Que tingui sentit de l'humor no significa que no sigui femenina. (A la Pruden.) Estaràs d'acord amb mi que les dones, en teoria, poden tenir sentit de l'humor.
Pruden: Sí, sí, i tant.
Oscar: El problema no és el sentit de l'humor.
Pruden: (Intenta ajudar.) Mai no m'han agradat els travestis. Donen una imatge repugnant de les dones.
(Teo la mira amb desaprovació.)
Pruden: Perdona, no em referia a la teva mare. A mi... a mi... em va agradar molt Jack Lemon en "Con faldas y a lo loco".
Teo: La meva mare no té res a veure amb Jack Lemon en "Con faldas y a lo loco".
Pruden: Oh, no... segur que no. No volia dir...
Oscar: Canvia de tema, Pruden. Aquest tema no ens porta enlloc.
Pruden: Oh, està bé. (al Teo.) A què es dedica el Teo?
Teo: Encara sóc aquí.
Pruden: Perdona. A què et dediques, Teo?
Teo: Sóc farmacèutic.
Pruden: Sí?
Teo: Necessites pastilles?
Pruden: No, gràcies. (pausa) Potser més tard.
Oscar: (A la Pruden.) Et poso gel a l'aigua.
Pruden: No, gràcies. (pausa) Així que ets farmacèutic.
Teo: Sí.
Oscar: Quina llàstima que s'hagi cremat l'arròs. (Fluixet a la Pruden.) Parla amb ell que comença a fer morros.
Pruden: Mmm... em pregunto quina és la composició exacta del Prozac.
Teo: Està bé. Ja veig que estic de sobra. Disculpeu.
(Se'n va.)
Pruden: Oscar, tot això és molt desagradable. Crec que és un problema que hauríeu de solucionar vosaltres sols.
Oscar: Tens raó. Sempre tens raó. Per això m'agrades tant.
(S'acosta i posa el braç per sobre d'ella.)
Pruden: Crec que és millor que me'n vagi.
Oscar: Ets massa sensible. A més, Teo ja se'n va.
(Teo torna a entrar.)
Teo: La meva mare està al telèfon.
Pruden: No l'he sentit sonar.
Teo: L'he trucat jo. (A la Pruden.) Vol parlar amb tu.
Pruden: No ho entenc... amb mi?
Teo: (Acostant-li el telèfon.) Agafa'l.
(Tot s'esdevé massa ràpid i no li dóna temps a reaccionar.)
Pruden: (Al telèfon.) Sí? Digui? Ah, hola. Sí. (Riu incòmoda.) Sí, gràcies. Què? No, no vull destrossar la vida del seu fill. Què? No, no, de cap manera...
Oscar: (Agafant el telèfon.) Escolta, Marga. T ́he dit mil vegades que no vull que et fiquis a la meva vida. No li estàs fent cap bé a ningú. A Teo tampoc. No cantis quan et parlo! És una falta de respecte cantar quan algú t'està parlant. Marga... Marga... Marga! (Li dóna el telèfon al Teo.) Està cantant "Mi trade quell ́alma ingrata"
Teo: De Don Giovanni.
Oscar: És terrible.
Teo: (Al telèfon.) Hola, mami.
Oscar: (A la Pruden.) Està totalment boja.
Teo: Mami, sóc jo. Ja pots deixar de cantar. Està bé, acaba l'estrofa.
Pruden: On és el pare d'en Teo?
Oscar: Ella el va assassinar.
Teo: No fa gràcia, Oscar. Sí, mami, deixa de cantar. Sí, estic bé. Si, els ho diré. (Cap als dos.) Diu que sou uns immadurs. (Al telèfon.) Sí, jo també crec que és lesbiana.
Pruden: Me'n vaig.
Pruden: Me'n vaig.
Oscar: No, no, no. Ara ho arreglaré. (A Teo.) Acaba de parlar per telèfon des de l'altra habitació, i després, te'n vas. Així la Pruden i jo podrem sopar tranquils. Havíem quedat així.
Teo: Tu havies quedat així.
Oscar: No vull parlar més, Teo. Vés a parlar amb la teva mare a l'altra habitació. (Escolta el telèfon.) I ara, què canta? No ho conec.
(Escolten tots dos el telèfon.)
Teo: "La Mamma Morta", de Donizetti
Pruden: No, no és d'ell.
Oscar: Continua cantant, Marga. Teo va a l'altre telèfon. M'alegro de parlar amb tu.
Teo: No entenc el teu comportament, Oscar. No t'entenc.
(Teo se'n va.)
Pruden: Oscar, no pots imaginar-te com estic. Me n'haig d'anar o vosaltres hauríeu d'anar a un psiquiatre matrimonial o una cosa així.
Oscar: Ho sento. Hauria d'haver evitat tot això.
Pruden: Vull dir que tu i jo hem sortit un parell de vegades de manera casual i Teo i tu porteu un any vivint junts i la seva mare us truca i canta.
Oscar: Pruden, jo no ho considero casual.
Pruden: No ho sé, potser sí que ha estat casual.
Oscar: No ho crec.
Pruden: Oscar, crec que has d'aclarir-te una miqueta. Necessites una mica d'ordre.
Oscar: És clar que no. Qui necessita l'ordre? La vida és desordenada i terrible. Per això les persones ens ajuntem, per afrontar el caos junts.
Pruden: Ai, si us plau.
Oscar: No tinguis por dels sentiments.
Pruden: Deixa-ho estar.
Oscar: Em trobo tan a prop teu.
(Entra Teo amb una maleta. Sona el telèfon.)
Teo: No l'agafis. És la meva mare una altra vegada. Li he dit que anava a un hotel a llençar-me per una finestra. No tinc motius per continuar viu. (A la Pruden. Sincer.) Espero que sigueu molt feliços. De debò.
Pruden: (Confosa.) Gràcies.
Oscar: Teo, vine aquí. (Agafa el telèfon.) Marga, ja et trucarem. (Penja.) Teo.
Teo: No, comenceu a sopar. No vull interposar-me en el vostre camí.
Oscar: Ho estàs fent per cridar l'atenció.
Teo: No. No hi ha motius per continuar amb això.
(Sona el telèfon. l'Oscar contesta.)
Oscar: D'acord, Marga, jo ho arreglaré. (Penja.) Teo, la gent que diu que vol suïcidar-se ho fa per demanar ajuda. No és veritat, Pruden?
Pruden: No ho sé. Jo hauria d'anar-me'n.
Teo: No, si us plau. No vull molestar més.
(Sona el telèfon.)
Oscar: Deixa'l que soni. Teo, mira'm. Necessites ajuda. Vull que vagis a veure la meva psicoanalista.
Teo: Tinc el meu propi grup de teràpia.
Oscar: Necessites un tractament adequat. No és així, Pruden? (Contesta al telèfon.) Està bé, Marga, ara trucaré el meu psiquiatre. (Penja.) Seu un moment, Teo. De seguida anirem a veure la Doctora Bornikoff. (A la Pruden.) O és millor el teu?
Pruden: No, és molt millor la teva.
Teo: No sé què teniu en contra del meu grup de teràpia.
Oscar: Teo, estàs pensant en suïcidar-te. Això demostra que el teu grup de teràpia és un fracàs.
Teo: Tots tenim dret al suïcidi.
(Sona el telèfon.)
Oscar: (A la Pruden.) Pots dir-li que deixi de trucar?
Pruden: Hola?
Oscar: No actuïs amb lògica.
Pruden: No, no vull veure'l mort.
Teo: Només crec que la meva vida hauria d'acabar aquí. És lògic.
Pruden: Si us plau, no em cridi, senyora.
Oscar: Hem de parlar amb tranquil·litat.
Pruden: Oscar!
Teo: No puc estar tranquil. (Canta "La Donna e mobile".)
Pruden: Oscar!
Oscar: No cantis quan estic parlant amb tu.
Pruden: Oscar!
Oscar: Què passa, Pruden?
Pruden: Aquesta senyora m'està insultant.
Oscar: Està bé, insulta-la tu també.
Teo: (Agafant el telèfon.) Mami, tot va bé, vull morir-me.
(Teo torna el telèfon a la Pruden i continua cantant.)
Oscar: Teo, això no és manera de comportar-te.
Pruden: No, encara és viu, senyora.
(Oscar comença a cantar a Teo.)
Pruden: Senyora, vaig a penjar-li. Deixi d'insultar-me.
(Pruden penja.)
Teo: (Deixa de cantar.) Li has penjat a la meva mare?
(Oscar deixa de cantar.)
Pruden: Per què no et suïcides d'una vegada per totes?
(Teo s'asseu. Sona el telèfon. L'agafa la Pruden.)
Pruden: Calli! (Penja.) No tinc cap interès a formar part d'aquesta bogeria. Vosaltres esteu... mmmm... no vull saber res més.
Oscar: Tens raó. Teo, ella té raó.
Teo: Té raó?
Oscar: Sí. Som uns estúpids.
(Sona el telèfon. Despenja i penja. Torna a despenja i marca un número.)
Oscar: Estic trucant la Doctora Bornikoff. Crec que necessitem ajuda.
Pruden: Pots trucar-la a aquestes hores?
Oscar: Sí, és una dona meravellosa. Em va donar el telèfon de casa seva a la segona sessió.
Pruden: Jo vaig anar al llit amb la meva psiquiatre després de la primera.
Oscar: (Al telèfon.) Hola? La senyora Bornikoff? Gràcies. (A ells.) Crec que era el seu marit.
(Teo sense agressivitat, per fer alguna cosa, canta.)
Oscar: Què vol dir que et vas anar al llit amb la teva psiquiatre?
Pruden: No sé, jo...
Oscar: (A Teo, que continua cantant.) Txx! (Al telèfon.) Doctora Bornikoff? Hola, sóc l'Oscar. Tenim una petita emergència i em preguntava si ens podria ajudar? La veritat és que estem desesperadament necessitats de teràpia.

ESCENA 7
El despatx de la Doctora Bornikoff, vint minuts més tard després del final de l'escena anterior. La Doctora Bornikoff està en escena.
Berta: Hola.
(En Teo i l'Oscar entren.)
Oscar: Hola, com va? Som nosaltres.
Berta: Hola.
Oscar: És fantàstic que puguis atendre'ns tan ràpid.
Berta: Oh, no és res.
Oscar: Doctora Bornikoff, ell és Teo.
Berta: Hola, Teo.
Teo: Hola.
Oscar: Bé, us deixo, jo me'n vaig a sopar amb la Pruden.
Teo: No et quedes?
Oscar: Teo, tu ets qui té problemes. A més, no he menjat res en tot el dia. I crec que haig de fer-li una mica de cas a la Pruden. (A la Doctora.) Si veus que perd el control estarem al Restaurant. És que es diu així: El Restaurant. En qualsevol cas ens veurem després a casa.
Teo: Pensava que volies que parléssim els dos amb la Doctora.
Oscar: A la primera sessió no. Ara has d'escoltar el que la Doctora ha de dir-te i ja després ens veurem.
(Oscar besa Teo amb afecte i se'n va. Teo i la Doctora es queden mirant-se.)
Berta: Holaaaa.
Teo: Hola.
Berta: Holaaaa.
Teo: Hola. Haig de seure?
Berta: T'agradaria seure?
(Ell s'asseu. Ella s'asseu i treu la Peggy.)
Teo: Per què treu aquest... ninotet?
Berta: Suposa per tu un problema que jo tregui aquest ninotet?
Teo: No ho sé.
Berta: Et deixaven jugar amb nines de petit?
Teo: Sí, sempre. En canvi no em deixaven jugar amb camions.
Berta: (Confosa.) Camions grans?
Teo: No, camions de joguina.
(Silenci.)
Berta: Aleshores, quin creus que és el teu problema?
Teo: Sembla que l'Oscar vol que ho deixem.
Berta: Què vols dir?
Teo: Entra a Internet, als xats, coneix algunes dones... i sembla que amb l'última va de debò.
Berta: Dones?
Teo: Dones.
Berta: I això et molesta?
Teo: L'Oscar i jo portem vivint junts un any. Una mica més d'un any.
Berta: Vivint junts?
Teo: Sí.
Berta: Com a companys de pis?
Teo: Bé... si prefereixes dir-ho així.
Berta: No prefereixo res. Sóc aquí per ajudar-te.
Teo: El cas és que aquest és el meu problema.
Berta: Si l'Oscar se'n va, pots trobar un altre company de pis. No hi ha cap problema. Hi ha gent que busca pis per compartir. El meu fill, de fet, n'està buscant. No es porta bé amb el meu marit. Potser podries compartir-lo amb ell.
Teo: Crec que no m'estàs entenent.
Berta: Què?
Teo: Que crec que no m'estàs entenent. L'Oscar i jo no som companys de pis únicament. Ja saps... vull dir... no t'ha parlat de mi a les seves sessions?
Berta: Deixa'm mirar la fitxa.
(Berta busca en els Kleenex. Li semblar distingir-hi alguns noms: Oscar Wilde, Oscar Jaenada, Oscar Mayer...)
Berta: No, no el trobo. Potser la meva dirigible sàpiga on està. (A l'intèrfon.) Marcela? Oh, que tonta, Marcela no hi és a aquestes hores a l'oficina. (A l'intèrfon.) Deixa-ho, no et preocupis. Hauré de recordar-ho.
Teo: Dirigible?
Berta: Ho sento. He dit dirigible? Què volia dir?
Teo: Globus?
Berta: (Sense entendre-ho.) Globus?
Teo: És la paraula "globus"?
Berta: (Irritada.) No té res a veure amb un globus. Ara has fet que oblidi què volia dir-te. (Subjecta el seu cap.) Era sobre el meu fill. Ah, sí, volies conèixer el meu fill per compartir pis amb ell.
Teo: No sé què vols dir. Per què vols presentar-me el teu fill? És gai?
Berta: (Ofesa.) No, no és gai! Que desagradable! Ell vol compartir pis amb algú. No és això el que tu vols?
Teo: No, no és això. No he vingut a buscar company de pis. He vingut perquè el meu nòvio i jo estem a punt de trencar.
Berta: Nòvio?
Teo: L'Oscar, el teu pacient, el noi que ha vingut amb mi. Ell i jo som nòvios. O és que no ho sabies?
Berta: Per l'amor de Déu, no!
Teo: Què vols dir amb "Per l'amor de Déu, no!"?
Berta: Però ell no sembla homosexual. Ell camina normal.
Teo: T'estàs quedant amb mi?
Berta: Ell camina normal. O no camina normal. (Recordant de sobte.) La paraula era "secretària".
Teo: De veritat que l'Oscar no t'ha parlat de nosaltres? Tan poc l'importo?
Berta: La veritat és que no puc estar segura si no consulto la fitxa. Parlem d'una altra cosa.
Teo: Una altra cosa.
Berta: Sí, parla'm de la teva infància... a quina edat va ser la teva primera masturbació?
Teo: No vull parlar de la meva infància.
Berta: Molt bé. Quedem-nos en silenci. Els pacients nous són molt difícils, no creus, Peggy?
(El provoca amb la Peggy. Se'l mira. L'imita, canta i es burla d'ell.)
Teo: Podries ensenyar-me les teves credencials, sisplau? (Berta comença a llençar-li Kleenex com si foren les credencials.) Deixa-ho estar, no te importància.
Berta: Així que l'Oscar i tu sou parella.
Teo: Sí!
Berta: És estrany que no hagi notat res.
Teo: És possible que aviat ja no ho serem.
Berta: Els camins de l'amor són difícils.
Teo: De sobte estan totes aquestes... dones...
Berta: Si ets homosexual potser no em trobes atractiva, no?
Teo: Què?
Berta: Imagino que no em trobes atractiva, veritat?
Teo: Això a què ve?
Berta: Molt bé. Deixem el tema. (pausa) Ni una miqueta atractiva? No importa. (pausa) Explica'm què feu exactament tu i l'Oscar.
Teo: Com?
Berta: Saps molt bé què vull dir. Físicament.
Teo: No vull parlar d'això.
Berta: Explica'm-ho.
Teo: Per què vols saber-ho?
Berta: Els pacients manifesten els seus conflictes a través de l'acte sexual. Les dones que es posen a sobre desitgen sentir-se dominants. Els homes que practiquen sexe oral amb dones desitgen tornar a l'úter. Les parelles que els agrada la postura del missioner desitgen fer un treball antropològic a Etiòpia. Tot això ajuda a la psicoanàlisi. (pausa)
Explica'm-ho, Explica'm-ho!
Teo: No tinc ganes de parlar d'això.
Berta: Molt bé, parlarem d'una altra cosa. (Enfadada.) Tot i que sé perfectament què feu. No sóc una nena. (pausa) Xuclapolles!
Teo: Què?
Berta: Oh, ho sento. Se m'ha escapat (Amb ganes.) Xuclapolles! (Crida amb una carcallada.) Oh, si us plau, ho sento, disculpa.. XUCLAPOLLES! Ohhh, ho sento, crec que m'està baixant el sucre. Necessito una galeta.! Auxili, una galeta! Xuclapolles! (Riu.) Espera no te'n vagis. Crec que tinc una galeta per aquí. Ah, ah, crec que vaig a dir-ho una altre cop...
Berta: (Crida la paraula al mateix temps que es menja una galeta.) Xuclapolles!! Mmmm... galetes... galetes... Oh... déu meu, déu meu. (Rodola per terra rient sense parar.) Ahh... és fantàstic!!!
(Teo s'aixeca i treu una pistola.)
Teo: La gent com tu heu estat oprimint els gais durant segles.
(Teo dispara unes quantes vegades. Berta crida i es paralitza.)
Berta: (Agonitzant.) Molt bé!!! Estàs expressant els teus sentiments, la gent ha d'expressar els seus sentiments. Estic ferida? No veig la sang.
Teo: És una pistola de fogueig. La vaig comprar fa uns dies per amenaçar a l'Oscar.
Berta: Fantàstic!
Teo: No vull anar a la presó. Per això la vaig comprar de fogueig.
Berta: Molt bona idea. Saps què vols i saps què no vols. Olé. (Teo l'ajuda a aixecar-se.) M'encanta. T'estic ajudant molt, ho veus? Per què no tinc úlcera? Ho saps?
Teo: No sé de què parles.
Berta: No tinc una úlcera perquè no estic reprimint-me. Accepto tots els meus sentiments. Fa un moment vaig decidir burlar-me de tu sense reprimir-me. I per això sóc feliç. I tu, t'has enfadat amb mi, has tret la pistola i m'has disparat. Aquest és el principi de la salut mental. M'entens?
Teo: Ho intento.
Berta: Estem progressant. Tu mateix ho has dit; no has comprat la pistola per disparar-me a mi, l'has comprat per disparar l'Oscar i la seva amiga, no?
Teo: Sí.
Berta: Ja saps per on vaig?
Teo: Vols dir que hauria de deixar-me dur pels meus impulsos i disparar-los a ells?
Berta: (Orgullosa.) Mai no havia tingut una primera sessió tan productiva.
Teo: Però per disparar-los haig de comprar una pistola de veritat o puc fer-ho amb la de fogueig?
Berta: Això és cosa teva. Has de preguntar-te què vols realment.
Teo: Bé... el cas és que no vull anar a la presó. Només vull castigar-los.
Berta: Molt bé. Castiga'ls! Fes-ho!
Teo: Creus que hauria d'anar al restaurant ara mateix?
Berta: Oh, sí, clar que sí!
Teo: Véns amb mi? Així si algú intentar retenir-me pots dir que forma part de la teràpia.
Berta: Molt bé. Deixa'm que agafi una altra galeta. Estic tan contenta que hagis vingut. Què faig, deixo la Peggy o la porto amb mi?
Teo: T'agradaria portar-la?
Berta: No ho sé.
Teo: Desitges realment portar-la?
Berta: Tens tota la raó. En realitat no sé què vull exactament. Deixa'm que ho pensi un moment.
(S'asseu per valorar els pro i els contra de portar la Peggy.)


ESCENA 8
Oscar i la Pruden al restaurant.
Pruden: Per què hem tornat a aquest restaurant? Mai no ens atenen.
Oscar: Estàs inquieta per Teo, veritat?
Pruden: No. L'entenc. Tot és tan difícil.
Oscar: Teo ha d'acostumar-se. Potser va ser tot massa ràpid però ell és molt comprensiu.
Pruden: Per què no continueu junts?
Oscar: Vols casar-te amb mi?
Pruden: Oscar, crec que no és el moment.
Oscar: Crec que hauríem d'actuar sense pensar, sense raó, per instint.
Pruden: No crec que les decisions importants s'hagin de prendre d'aquesta manera. No puc casar-me amb tu així.
Oscar: Així? Com?
Pruden: No sé... no vull que els meus fills trobin el seu pare amb el repartidor del gas.
Oscar: Posarem gas ciutat.
Pruden: Oscar.
Oscar: A més, tampoc no és per tant. Jo només et vull a tu, als nostres fills i, de tant en tant, a Teo. Ho trobes estrany?
Pruden: No és massa convencional.
Oscar: No et fa por quedar-te sola?
Pruden: Sí, crec que sí.
Oscar: Totes les teves amigues són casades.
Pruden: Algunes. Podem canviar de tema?
Oscar: Ja no tens vint anys. Se't passarà l'arròs.
Pruden: Deixa-ho estar. M'estàs posant histèrica.
Oscar: Però si és la veritat, potser és la teva última oportunitat. Ja saps que és molt difícil conèixer algú. No tenim massa temps.
(Stef entra, els veu, s'amaga darrere una taula.)
Pruden: Deixa de parlar del temps que em queda, sisplau. Tinc més de trenta anys però encara no sóc morta.
Oscar: Jo no he dit que siguis morta, només he dit que el nostre temps és limitat.
Pruden: Calla, si us plau, no parlis.
(Pruden es tapa les orelles.)
Oscar: Pruden, crec que tu i jo podem ser feliços... (Veu Stef.) Mira, hi ha algú allà. Potser és el cambrer.
(Pruden mira.)
Pruden: Oh, el que faltava.
Oscar: Què passa?
Pruden: És la meva psiquiatre.
Oscar: Aquí?
Pruden: Segur que ens ha seguit. (Cridant-lo.) Doctora Martone, estem veient-te.
Oscar: Què està fent aquí?
(Stef s'acosta.)
Stef: Vull que vinguis amb mi ara mateix.
Pruden: Per què m'espies?
Stef: Vaig a donar-te un calmant i portar-te a casa.
Pruden: No puc creure que hages estat perseguint-me.
Stef: Em preocupen els meus pacients. (A l'Oscar.) Està molt malalta, encara li queden molts anys de tractament.
Pruden: Doctora Martone, crec que et vaig deixar molt clar que havia acabat la meva teràpia.
Stef: Això seria un suïcidi. Acabarà tancada en un psiquiàtric d'aquí a una setmana.
Pruden: No vull tornar a veure't. Si us plau, vés-te'n.
Stef: No saps què estàs dient.
Oscar: Li pego?
Pruden: No, només vull que se'n vagi.
Stef: Tu véns amb mi.
Oscar: Disculpi, la senyora vol que se'n vagi.
Stef: (A la Pruden.) Així que aquest és el degenerat de qui em vas parlar?
Oscar: Què t'ha explicat de mi?
Pruden: Oscar, no parlis si us plau. Stef, vés-te'n ja. N'estic farta!
Stef: Jo me'n vaig, però tu véns amb mi. Necessites el meu tractament.
Pruden: No vull saber res de la teva teràpia!
Stef: Dóna'm una explicació!
Pruden: Molt bé. Et donaré una explicació: ETS LA PITJOR TERAPEUTA QUE CONEC!! I ARA, PEGA-LI!
Stef: Molt bé... parla la gran experta sexual. I tu saps què et passarà si deixes la teràpia? Que et convertiràs en una patètica i solitària soltera per a tota la vida. Trencaràs amb aquest pallasso d'aquí a uns dies i no tornaràs a sortir amb un home. Et quedaràs absolutament sola amb els teus gats. (A l'Oscar.) Saps què fa? Agafa els gats abandonats del carrer i se'ls emporta a casa. L'any passat va conèixer un tio que era al·lèrgic als gats i ella va preferir quedar-se amb els gats.
Pruden: Calla! Això no és cert.
Stef: Acabaràs sola i molt sola a no ser que et suïcidis.
Pruden: No saps ni què dius! No em quedaré sola perquè vaig a casar-me. De fet, podria casar-me ara mateix amb l'Oscar. I si em caso amb ell, t'enviaré una felicitació de nadal al centre psiquiàtric on estiguis ingressat.
Stef: (Histèrica.) Ets terriblement repugnant.
Pruden: Em fas fàstic! T'odio!
(Es llencen un got d'aigua a la cara l'un a l'altre. Entren Teo i Berta Bornikoff.)
Berta: Hola a tots.
Stef: I aquests qui són?
Berta: Teo, parla.
Teo: Ara us diré com m'heu fet sentir. Estic molt enfadat.
(Treu la pistola. L'Oscar, la Pruden i l'Stef aterrats. Dispara sis o set vegades. Tots estan impressionats. Tracten de veure si estan ferits. Entra un jove cambrer.)
Andy: Ho sento però haig d'obligar-los a abandonar el local.
Oscar: Però encara no hem vist el menú.
Andy: Ho sento però no es permet disparar dintre el restaurant.
Pruden: (Agafant la pistola.) Dóna'm això! (Apunta al cambrer i ell alça les mans.) Ara, escolta'm bé! Estic farta del servei d'aquest restaurant. Tinc gana. Tinc molta gana. Vull que em porti un entrecot no massa fet i sense patates, una amanida amb oli o vinagre i un got de vi. (Apunta amb la pistola a la resta.) Algú vol alguna cosa més?
Berta: M'agradaria veure la carta.
Pruden: (Al cambrer.) I porta la carta per a tots! Ràpid!
Andy: Sí, senyora.
(El cambrer surt ràpidament.)
Berta: (A la Pruden.) Oh, m'encanta el teu estil. Bravo!
Stef: (Buscant-se les ferides.) No ho entenc. No n'ha encertat ni un.
Pruden: Calla i seu a taula! Vull sopar i que tothom estigui callat.
Berta: Quin caràcter! Quina meravella!
Pruden: Calla!
Berta: Oh, perdó!
(Tots s'asseuen a taula. El cambrer porta les cartes i tots les miren excepte la Pruden, que mira l'Stef que està tremolant.)
Andy: Els plats del dia són: pollastre cuinat amb salsa d'all i vi blanc, ànec rostit amb salsa de taronja...


ESCENA 9
Al restaurant encara. Han acabat de sopar. El cambrer retira el servei.
Berta: La mousse de xocolata estava boníssima. N'havia d'haver demanat dues.
Andy: (A la Pruden.) Alguna cosa més?
Pruden: El compte, sisplau.
(El cambrer surt.)
Stef: (Encara en estat de xoc. A Teo.) Per un moment he pensat que ens havies assassinat a tots. Haurien de tancar-te.
Teo: Bé està el que bé acaba.
Berta: Si us plau, si us plau, deixem aquest tema. Ningú no està ferit.
Stef: Em podia haver donat un infart.
Berta: Això és el teu problema. Tots hem d'acceptar la responsabilitat de les nostres pròpies vides.
Stef: Crec que ets una psiquiatra pèssima.
Berta: Sembla que estiguis gelosa.
Pruden: (A Stef.) És millor que no parlis de psiquiatres pèssims.
Berta: (A l'Oscar.) Oh, és tan directa. És fantàstica. Enhorabona, Oscar.
Pruden: Per què li dónes l'enhorabona?
Berta: No aneu a casar-vos?
Oscar i Pruden: Sí / No.
(El cambrer entra.)
Andy: Aquí tenen el compte. (Berta agafa el compte.) La segona mousse convida la casa, senyora.
Berta: Gràcies, rei. (El besa i el cambrer surt.) També és pacient meu.
Teo: És molt atractiu.
Oscar: Pensava que volies suïcidar-te.
Teo: La Doctora Bornikoff m'ha ajudat molt en la meva angoixa. Estic molt millor.
Stef: Si tots anéssim disparant amb una pistola, de fogueig o de qualsevol classe, seria el caos.
Teo: Crec que a ningú no li interessa la teva opinió.
Oscar: Penso que la Pruden i jo fem molt bona parella. Hauríem de casar-nos.
Pruden: Jo no vull casar-me. Mai! Deixaré el meu treball i viure a casa meva fins que em facin fora i després em convertiré en una vagabunda i aniré a viure sota un pont.
(Tots la miren fixament.)
Oscar: (A la Pruden.) Si et cases amb mi, tornaràs a trobar-li sentit a la vida.
Teo: I jo? Què faig jo?
Oscar: Semblaves molt ocupat amb el cambrer fa un moment.
Teo: Només estava mirant-lo. Tu vols casar-te amb ella. Realment ets impossible. Pensava que després de disparar-te oblidaries totes aquestes tonteries amb les dones.
Oscar: Necessito l'estabilitat d'una dona.
Teo: I creus que ella és estable? Acaba de dir que vol ser vagabunda.
Oscar: Era una metàfora.
Teo: Quina metàfora és voler ser una vagabunda?
Oscar: Ella volia dir que està deprimida.
Teo: Jo també estic deprimit. Per què no et cases amb mi? Podem adoptar nens.
Oscar: És diferent. Vull tenir els meus propis fills. Vull reproduir-me i amb ella puc fer-ho.
Pruden: Voleu deixar de parlar de mi? No vull ser la mare dels teus fills. Vull que em deixeu sola. Vull ser lesbiana i que em presentis una de les teves amigues.
Stef: Per què no et cases amb mi? Pruden, com a psiquiatre teu puc aconsellar-te que et casis amb mi.
Oscar: La Pruden mai no es casaria amb algú que no plora.
Stef: Què?
Oscar: Ets massa mascle. La Pruden mai no es casaria amb tu.
Stef: No hi ha res com un bon semental. Hi ha homes, hi ha dones i després hi ha... això que sou vosaltres.
(Oscar plora.)
Stef: Oh, ho sento. Què he dit?
Berta: L'Oscar sempre plora. És un consell meu.
Oscar: (Deixant de plorar.) Per què no vols casar-te amb mi?
Stef: Es casarà amb mi.
Pruden: No em casaré amb cap dels dos. Esteu bojos. Em casaré amb algú sensat.
Teo: Aquest dec ser jo.
Pruden: No. Em casaré amb el cambrer.
Berta: Oh, en realitat no el coneixes.
Pruden: És igual. L'Oscar diu que és millor no conèixer algú quan vas a casar-te amb ell.
Oscar: Ho deia perquè et casessis amb mi.
Pruden: Però ara ja sé massa de tu i res del cambrer. Cambrer!
(El cambrer entra.)
Andy: Sí? Necessita alguna cosa?
Pruden: Sí, vull casar-me amb tu.
Andy: No ho entenc. He fet malament el compte?
Pruden: No. Vull casar-me amb tu i tenir fills. Em queden pocs anys de fertilitat.
Andy: No ho entenc.
Berta: (Referint-se a la Pruden.) No et preocupis Andy, estic fent-li un tractament.
Pruden: (Treu la pistola i l'apunta.) Casa't amb mi! Casa't amb mi! (Comenca a riure.) Casa't amb mi!
Berta: Està bé, Pruden, està bé! Ara ets la meva pacient. Tot s'arreglarà.
Pruden: No vull més teràpia! Vull fer classe d'aeròbic!
Berta: No, nena, no estàs preparada per a l'aeròbic. Has d'acceptar la meva ajuda.
Stef: Ella és la meva pacient.
Berta: I mira com està! Crec que el millor és que jo m'hi faci càrrec.
Pruden: (Cridant.) No us vull a cap dels dos! Estic cansada de psicoanalistes! I no parlaré mai més de mi mateixa!
(Berta li llenca un got d'aigua.)
Berta: Ja està bé de tonteries, joveneta!
(Pruden agafa un got d'aigua per llencar a Berta. Dubta un moment i l'hi llença finalment a l'Stef.)
Berta: Bravo! Això ha estat molt bé!
Stef: Per què ho has fet?
Berta: Està començant a confiar en ella mateixa. Pruden, estàs progressant.
Pruden: ODIO AQUEST RESTAURANT!
Berta: El restaurant no és el problema. Tu busques la teva perfecció. Coneixes la cançó "Algun dia arribarà el meu príncep blau"? Bé, és una merda. No hi ha prínceps. Tots som imperfectes. No hi està d'acord, doctor Martone?
Stef: Estic completament mullada.
Berta: Ah, això és el principi de l'autoconeixement, bravo. Ole, ole, ole! Oh, m'he deixat la meva Peggy. No me l' hauria d'haver deixat. Pruden, escolta'm bé: tots estem sols, tots estem bojos i has de triar: quedar-te sola o quedar-te amb algú que no és exactament el que busques.
Pruden: No crec que això sigui cert.
Berta: Ho és. Per això estàs actuant d'aquesta manera.
Pruden: Crec que hi ha altres possibilitats de ser feliç.
Berta: T'equivoques de totes totes. Fixa't en Txekhov. Masha estima Konstantin, però Konstantin només estima Nina. Nina no estima Konstatin, s'enamora de Trigorin. Trigorin no estima Nina, però sent passió per Madame Arkadina, la qual només s'estima a ella mateixa. I Medviedenko estima Masha, però ella només estima Konstantin. I amb això tornem al principi. Al final de l'obra, Konstantin se suïcida. Ho veus?
Pruden: Què vols dir?
Berta: Ho he oblidat. Ah, sí. Vull dir que tothom pensa que les obres de Txèkhov són tragèdies quan en realitat són comèdies! Tot depén de com es miri. Segons com ho miris pots trobar el sentit de l'humor en el patiment humà. I això ho pots aplicar a la teva relació amb l'Oscar.
Oscar: La cosa s'està complicant massa.
Pruden: Em fa mal l'estómac.
Oscar: No et preocupis. Recordes que et vaig dir que has d'actuar instintivament en els moments de crisi?
Berta: (Feliç.) Com quan vaig llençar-li l'aigua!
Oscar: Sí.
Pruden: Sí, ho recordo.
Oscar: Molt bé. Ara em contestaràs ràpidament, instintivament, sense pensar-ho, d'acord?
Pruden: D'acord.
Oscar: Et fa mal l'estómac?
Pruden: Sí.
Oscar: Et diuen Pruden?
Pruden: Sí.
Oscar: Tens el vestit mullat?
Pruden: Sí.
Oscar: Vols casar-te amb mi?
Pruden: Sí.
(pausa)
Berta: M'alegra que tot estigui arreglat.
Stef: No ho has dit seriosament?
Pruden: Crec que sí. Totes les respostes eren sí. Haig d'anar al lavabo a vomitar. Disculpeu.
(Pruden surt.)
Oscar: Sóc tan feliç. No que hagi de vomitar, sinó que ens casem.
Teo: (Descontent.) Molt bé, aleshores tots estem feliços.
Stef: Tots els meus pacients abandonen la teràpia. És depriment.
Berta: T'agradaria parlar d'això?
Teo: (Al cambrer.) Hola. Crec que no ens coneixem. Em diuen Teo.
Andy: Hola. Jo sóc Andy.
Teo: Em sona la teva cara.
Andy: És prou normal.
Teo: Ah, bé...
Andy: Acabo en cinc minuts.
Teo: Necessites ajuda?
(Tots sorpresos.)
Andy: Potser.
(El cambrer surt.)
Oscar: Què estàs fent?
Teo: Si esperes que visqui en el garatge i que et deixi fer el que et doni la gana amb aquesta dona, és evident que tinc dret a algun que altre cambrer de tant en tant.
Stef: Déu meu, de debò pensa viure en un garatge?
Berta: Bé, per què no? (Es subjecta el cap.) Ole! La mousse m'està pujant al cap. Què us sembla si anem a ballar?
Teo: M'apunto. Oscar?
Oscar: No sé. (Desagradable.) Potser el cambrer vulgui anar a ballar amb tu.
Berta: Oh, Andy balla molt bé.
Oscar: Estic gelós.
Teo: Això no és just. Què em dius de la Pruden i tu?
Oscar: Tens raó. Però no puc evitar-ho. És normal, no, doctora Bornikoff?
Berta: Totalment normal.
Oscar: M'alegro per la Pruden però em poso trist pel cambrer. Crec que vull plorar. (Ho intenta.) No, falsa alarma.
(Entra el cambrer amb jaqueta de cuir.)
Stef: Aquest home plora moltíssim.
Berta: I tu mai no plores?
Stef: Només si em cau alguna cosa a sobre.
Berta: Oh, clar. Tots recordeu el Challenger, aquella cosa de l'espai que va caure del cel. Allò va desconcertar molts dels meus propòsits.
Stef: Propòsits?
Berta: Ho sento. He dit propòsits? Andy, quina paraula volia dir?
Andy: Pacients.
Berta: Això, pacients.
Andy: Recordo que de petit teníem un company del reformatori que no ens queia bé, i vam agafar una pedra molt gran i l'hi vam llençar al cap. No va plorar.
Berta: Interessant, Andy.
Andy: Va entrar en coma.
Berta: (Implacable.) Andy, ja t'he dit que m'agradaria que et preocupessis una mica més per les persones.
Andy: És cert. Ho he oblidat. Em va fer molta pena.
Berta: En realitat Andy té una gran sensibilitat. El que passa és que és molt difícil descobrir-la.
Teo: Quan de temps vas estar al reformatori?
Andy: Tres anys. (Sarcàstic.) Fins que vam calar-li foc.
Teo: Ah. (Començant a pensar que potser Andy no és una bona idea.) Fantàstic.
Oscar: Espero que la Pruden no es trobi malament.
Berta: Què més dóna? Anem a ballar?
Teo: Oscar, vols que em quedi aquí amb tu?
Oscar: No, no et preocupis. El cambrer té bona pinta. Ja parlarem després. Passeu-ho bé.
Teo: Gràcies.
Oscar: Vaig a veure com està la Pruden. Bona nit a tots.
(Besa a la Berta i al Teo.)
Berta: Ets un encant. La música ens crida.
Andy: (A Teo.) Tinc la moto fora.
Teo: A la meva mare no li agrada que vagi en moto.
Andy: Oblida't de la teva mare.
Stef: (A Berta.) Crec que no hi aniré. No m'agrada ballar.
Berta: Quina tonteria. Clar que véns.
Stef: No hauria de dir-te això... però sóc un problema per les dones.
Berta: No ets cap problema. Jo et trobo molt atractiva. Saps? Hauries de fer teràpia amb mi. Teràpia? No volia dir teràpia. Volia dir...termòmetre?
Andy: No, volies dir teràpia.
Berta: De veritat? No sona bé. Tendre? Tertúlia?
Teo: Ho has dit bé. Volies dir teràpia.
Berta: Teràpia? Tren?... trasplantar? Trasto? Deixem-ho, ja ho recordaré. (Van sortint.) Ovulació? Orca? Orca la balena assassina? Crec que m'he perdut.
(Entren l'Oscar i la Pruden.)
Pruden: No sé per què véns al lavabo de dones a buscar-me. Em desconcerta.
Oscar: Estava preocupat.
Pruden: On són?
Oscar: Han anat a ballar.
Pruden: Per què?
Oscar: Crec que són els efectes de la mousse de xocolata.
Pruden: És igual. No vull saber-ho.
Oscar: Molt bé. Ara contesta'm sense pensar. Viurem al camp?
Pruden: Sí.
Oscar: En una casa molt gran?
Pruden: Sí.
Oscar: De quin color la pintarem?
Pruden: De blau.
Oscar: Blau fosc o claret?
Pruden: De blanc. Volia dir de blanc.
Oscar: No, has dit de blau. I ha d'haver una raó per a triar aquest color.
Pruden: No, si us plau. No podem prendre les decisions així.
Oscar: Hi ha tonalitats de blau que quedarien molt bé.
Pruden: Si us plau... em dóna igual de quin color pintem la casa. Oscar, per què vols casar-te amb mi? Contesta sense pensar.
Oscar: He escrit això. (Treu un paper i llegeix.) "Vull casar-me amb la Pruden perquè tota la meva vida he estat fluctuant entre ser tradicional o no ser-ho. Per exemple, quan em vaig casar amb Marta intentava ser tradicional i em vaig anar al llit amb l'home del gas. O un dia em vaig despullar a la consulta del dentista. Però no estic feliç en els extrems. Aquí és on apareix la Pruden. Sento que ella és tradicional però té imaginació. Tot i que també és inestable. Per això penso que podrem ser feliços. Ho entens?
Pruden: No entenc allò de la consulta del dentista.
Oscar: Bé... havia d'arreglar-me un queixal...
Pruden: No m'has contestat sense pensar. Ho tenies escrit.
Oscar: Però t'ho he llegit de manera espontània.
Pruden: Com haig de casar-me amb algú que es despulla perquè li arreglin un queixal?
Oscar: Només ho he fet una vegada.
Pruden: (Enfadada.) Estic boja.
Oscar: Has canviat d'idea. (Plora. La Pruden s'asseu, calmada. Plora també. L'Oscar deixa de plorar i la mira.) Pruden, estàs plorant. No ploris. Què et passa?
Pruden: No ho sé... és que això de despullar-se davant del dentista és de bojos. Estàs boig. Bé, no ho sé, potser no estàs boig... però tot això és una bogeria i jo... m'estic tornant boja.
Oscar: Sí, estic boig.
Pruden: Sí, estàs molt boig. No crec que pugui suportar-ho.
Oscar: La Doctora Bornikoff podria receptar-me alguna cosa que em tranquil·litzi a mi i una altra que t'acceleri a tu. Això ens equilibraria.
Pruden: Només necessito una aspirina. Creus que el cambrer podria donar-me'n una?
Oscar: El cambrer se n'ha anat a ballar amb Teo.
Pruden: Potser hi ha un altre cambrer, no?
Oscar: Clar, és un restaurant. Cambrer! Cambrer! No veig ningú.
Pruden: Jo tampoc. Cambrer!
Oscar: M'ha agradat veure't plorar. Gràcies.
Pruden: De res. Cambrer!
Oscar: Segur que no plores molt sovint.
Pruden: No, sobretot si no estic sola.
Oscar: És un honor.
Pruden: Intentaré tornar a plorar per tu alguna altre cop.
Oscar: Gràcies. Cambrer!
Pruden: Cambrer! Cambrer!
Oscar: Cambrer! Cambrer! És un restaurant molt existencial.
Pruden: Sí, per això m'agrada tant.
Oscar: T'agrada?
Pruden: Sí. Estic còmoda. Et deixen tranquil i pots conversar.
Oscar: Sí, és un bon lloc per parlar. 56
Pruden: Cambrer! Cambrer!
Oscar: (Fa broma i canta.) Trobo a faltar un cambrer...
(Canten junts un moment.)
Oscar: (Somriu.) Quina cançó més tonta.
Pruden: (Somriu.) Sí, molt tonta.

FINAL